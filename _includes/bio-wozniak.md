{% include figure image_path="/images/wozniak.jpg" caption="Ο Στιβ Βόζνιακ (Steve Wozniak) είναι αμερικανός μηχανικός ηλεκτρονικών υπολογιστών, με σημαντικό φιλανθρωπικό έργο. Μαζί με τον Στιβ Τζομπς ίδρυσαν την Apple, φέρνοντας επανάσταση στο χώρο των προσωπικών υπολογιστών, με τη δημιουργία των πρώτων υπολογιστών Apple και στη συνέχεια του θρυλικού Mac. Ήταν οι πρώτοι που κατάφεραν να κάνουν προσιτή και αποδεκτή τη νέα τεχνολογία στην αγορά." id="fig:wozniak-profile" %}

Ο Στίβεν Γκάρι Βόζνιακ γεννήθηκε στις 11 Αυγούστου 1950 στο Σαν Χοσέ της Καλιφόρνια και ήταν γιος του ηλεκτρολόγου μηχανολόγου Τζέρι Βόζνιακ που εργαζόταν στη Λόκχιντ, τη γνωστή εταιρεία πολεμικού υλικού. Προικισμένος, αλλά απείθαρχος μαθητής, ο Βοζ, όπως τον αποκαλούν οι φίλοι του, με έφεση στα μαθηματικά και τα ηλεκτρονικά φοίτησε στα πανεπιστήμια Κολοράντο και Μπέρκλεϊ, προτού τα εγκαταλείψει και τα δύο για ν’ ασχοληθεί με τις προσωπικές του δουλειές. Χρόνια αργότερα, το 1987, το Μπέρκλεϊ αναγνωρίζοντας τη συμβολή του στην εξέλιξη της τεχνολογίας, τον επιβράβευσε με πτυχίο ηλεκτρολόγου μηχανολόγου. Ενώ εργαζόταν στη Hewlett-Packard κατασκεύασε έναν μικροϋπολογιστή, που τον παρουσίασε στην εταιρεία, η οποία όμως δεν έδειξε ενδιαφέρον. Ο Τζομπς άρπαξε την ευκαιρία και πρότεινε στον Βόζνιακ την ίδρυση μιας εταιρείας για την αξιοποίησή του. Την Πρωταπριλιά του 1976 συνεταιρίστηκαν και ίδρυσαν την Apple, την εταιρεία που έφερε επανάσταση στο χώρο της πληροφορικής. Η νέα εταιρεία είχε αρχικά έδρα της το γκαράζ του Τζομπς και τα κεφάλαιά της αντλήθηκαν από την πώληση του αυτοκινήτου του Τζόμπς και κάποιων εφαρμογών του Βόζνιακ. Το 1977 η Apple παρουσίασε τον πρώτο της επιτυχημένο προσωπικό υπολογιστή, τον Apple II, που συνδύαζε την εξαιρετική τεχνική του Βόζνιακ με την αισθητική αντίληψη του Τζομπς. Τρία χρόνια αργότερα η εταιρεία τους είχε χρηματιστηριακή αξία άνω του 1 δισ. δολαρίων και οι δυο συνεταίροι μπήκαν στη λίστα των πολυεκατομμυριούχων προτού καν συμπληρώσουν τα 30 τους χρόνια. Στις 7 Φεβρουαρίου 1981, ένα αεροπορικό ατύχημα ανέκοψε τη δημιουργική πορεία του λαμπρού μηχανικού. Ένα μικρό αεροσκάφος που πιλοτάριζε έχασε ύψος κατά την απογείωσε και συνετρίβη, με αποτέλεσμα να υποστεί αμνησία. Επέστρεψε στην Apple τον επόμενο χρόνο χωρίς διοικητικά καθήκοντα και αποχώρησε οριστικά από την εταιρεία το 1985, την ίδια χρονιά που οι μέτοχοί της εξώθησαν τον Τζομπς σε παραίτηση. Ο Βόζνιακ επέλεξε έναν άλλο δρόμο σε σχέση με τον παλιό του συνεταίρο, που επανήλθε αργότερα στην Apple για να την απογειώσει. Σταμάτησε κάθε επιχειρηματική δραστηριότητα και άρχισε να ασχολείται με φιλανθρωπίες και δωρεές σχετικές φυσικά με το αντικείμενό του. Πιο γνωστό και σημαντικό είναι το ίδρυμα που έχει φτιάξει και το οποίο βοηθάει και ενισχύει τους νέους, ακόμη και μικρά παιδιά, που θέλουν να ασχοληθούν με την πληροφορική. Ο ίδιος συνεχίζει να κατασκευάζει διάφορα πράγματα, προσπαθώντας να προωθήσει την τεχνολογία σε νέες μορφές και επίπεδα, χρηματοδοτεί νεοφυείς επιχειρήσεις και συμμετέχει σε διοικητικά συμβούλια εταιρειών με συμβουλευτικό ρόλο. Ο ίδιος θεωρεί ότι ο τρόπος που λειτουργούν σήμερα οι εταιρείες τεχνολογίας δεν τον εκφράζει και υποστηρίζει ότι θα έπρεπε να έχουν ως βασικό τους στόχο την έρευνα και τη δημιουργία κατάλληλων συνθηκών ώστε όσοι θέλουν να έχουν τη δυνατότητα να ασχοληθούν με την έρευνα και τη δημιουργία ανεξαρτήτως της εμπορικότητας του προϊόντος που φτιάχνουν.

[^1]: fig:wozniak-profile
